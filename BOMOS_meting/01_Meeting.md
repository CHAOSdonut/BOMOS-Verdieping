
# BOMOS meeting

## Inleiding

In dit deel leest u alles over de BOMOS2-meting en het bijbehorende normenkader. BOMOS2 (Beheer en ontwikkelmodel Open Standaarden, versie 2) is een raamwerk dat helpt bij het identificeren van activiteiten rondom het beheer van een open standaard. Het doel van BOMOS2 is organisaties te helpen bij het opzetten van het beheer van standaarden en de verbetering daarvan. Vragen die BOMOS2 daarvoor beantwoordt zijn “Hoe kunnen we de standaard goed (door)ontwikkelen en beheren?”, “Hoe kunnen we ontwikkeling en beheer zo inrichten, dat er sprake is van een open standaard?” en “Hoe kunnen we de adoptie van onze standaard bij gebruikers verbeteren?”. Hoewel een standaard vaak technisch van aard is, is BOMOS2 allerminst een technische tool. Het is bedoeld voor iedereen die met standaarden werkt, de meeste activiteiten bestaan immers uit organisatorische handelingen. BOMOS2 beschrijft vijf hoofdactiviteiten (Strategie, Tactiek, Implementatie ondersteuning, Operationeel en Communicatie) die elk verschillende competenties vragen.


Het aanvullende werk BOMOS2i beschrijft een aantal concrete basisbouwstenen waarmee u het open beheer conform BOMOS2 vorm kan geven. Daarnaast worden aan de hand van mogelijke kenmerken van een standaard suggesties gedaan voor aanvullende bouwstenen die het beheer zouden kunnen verbeteren.

De eisen en kaders die zowel BOMOS2 als BOMOS2i stellen aan het beheer van een open standaard, vertaalt de BOMOS2-meting naar een normenkader. De BOMOS2-meting is daarmee een instrument dat op een gestructureerde en uniforme wijze inzicht geeft in de mate waarin aan deze normen wordt voldaan. Dit geeft u inzicht in het niveau van beheer. Aan de hand van het resultaat van een BOMOS2-meting worden maatregelen geadviseerd die in uw specifieke situatie interessant kunnen zijn voor het verbeteren van het beheer.

Het beheer van een standaard kan een flinke uitdaging zijn, vooral omdat dit zelden in een vacuüm gebeurt. Er komen veel verschillende disciplines bij kijken met elk hun eigen visie op de standaard. Vergelijk het met het bouwen en onderhouden van een huis. Er zijn verschillende disciplines met elk hun eisen aan het onderhoud van hun deel van het huis. De stukadoor ziet compleet andere uitdagingen dan de loodgieter, toch werken zij in een team aan één project. Een BOMOS2-meting geeft handvatten om die verschillende disciplines vorm te geven en een onderhoudsplan op te stellen. Het is dan ook geen instrument om ‘punten uit te delen’, maar om een kwalitatieve beoordeling van het niveau van het beheer van een standaard te geven. Kortom: een meting geeft inzicht en geen verplichtingen.


### Overzicht

Het beheer van een standaard kan dus stranden door het gebrek aan overzicht, zelfs als experts de standaard beheren. Waar BOMOS2 het beheer in blokken verdeelt, biedt de BOMOS2-meting een kompas om op de verschillende onderdelen te sturen. Dit gebeurt door middel van eerdergenoemde normen die worden gesteld en maatregelen om daaraan te voldoen. Verderop in dit boekje worden normen en maatregelen verder toegelicht.


#### Normen

Een norm is een richtlijn waaraan (in meer of mindere mate) moet worden voldaan. Een voorbeeld hiervan is _“Allianties met andere organisaties zijn vastgelegd”_. Elke norm is verbonden met een BOMOS-activiteit. Een meting helpt om te toetsen of het beheer van de standaard voldoet aan de normen die relevant zijn.

Deze relevantie hangt af van de aspecten van de standaard. Zo hebben de organisatiesoort en de levenscyclus van de standaard invloed op de gevraagde normen. Een norm zoals_ “Er is beleid voor het toepassen van pilots”_ is vooral van toepassing bij opstartende en veranderende standaarden.

Daarnaast zijn normen verbonden aan de BOMOS-activiteiten. De bovenstaande normen vallen bijvoorbeeld onder respectievelijk _governance-_ en _pilot_-activiteit.


#### Maatregelen

Bij elke norm zijn maatregelen beschreven die u kunt nemen als blijkt dat de norm nog onvoldoende is ingevuld. Op deze manier biedt de tool handvatten om het beheer op uw standaard beter te ondersteunen. Een maatregel kan voor meerdere normen gelden, waardoor het kan gebeuren dat met het toepassen van een bepaalde maatregel aan meerdere normen wordt voldaan. De maatregel “_Opstellen business case” _raakt ongeveer vijf normen. Andersom werkt dit ook; aan een norm kan op meerdere manieren worden voldaan.

Natuurlijk zijn er altijd oplossingen te bedenken die even doeltreffend kunnen zijn. Daarom zijn de maatregelen geen uitputtende lijst. Wanneer u vragen heeft over een norm of een maatregel, dan kunt u altijd terecht bij het Logius Centrum voor Standaarden (zie het hoofdstuk referenties voor contactgegevens).


## De BOMOS2-meting in de praktijk

Zoals eerder besproken brengt dit instrument in kaart hoe het beheer van een standaard ervoor staat en wat u eventueel kunt doen om dit beheer verder te professionaliseren.

Allereerst brengt de BOMOS2-meting met een aantal algemene vragen in kaart wat de situatie of context van de standaard is. Denk daarbij aan de fase in de levenscyclus van de standaard of het soort standaard. Dit is van belang omdat niet alle normen in iedere situatie even relevant zijn. Zo kan het voor een standaard in de beginfase minder belangrijk zijn om een gedegen releasemanagementproces vast te leggen. Bij een volwassen standaard is dit echter essentieel. De BOMOS2-meting geeft alleen relevant advies voor de situatie of context waarin de standaard zich bevindt.

Op basis van de situatie van de standaard, wordt aan de hand van nadere vragen een beeld verkregen van de concrete invulling van het beheer. Het normenkader beschrijft aan welke eisen het beheer moet voldoen aan de hand van de vijf activiteiten die BOMOS2 hanteert (Strategie, Tactiek, Implementatie ondersteuning, Operationeel en Communicatie). Op basis van de gegeven antwoorden geeft de BOMOS2-meting een beeld van de mate waarin voldaan wordt aan de relevante normen, of deze voldoende zijn ingevuld en waar additionele aandacht nodig is. Dit helpt om vervolgens te bepalen welke maatregelen u kunt nemen om beter aan de norm(en) te voldoen. Indien in mindere mate aan een norm wordt voldaan, zal er per gegeven norm een advies worden uitgebracht in de vorm van een aantal specifieke maatregelen.

Zoals eerder al vermeld geeft de BOMOS2-meting geen kwantitatief oordeel maar slechts een kwalitatief overzicht, gebaseerd op het beeld dat de beheerder zelf aangeeft in de antwoorden op de vragen. Daarmee dient het dus vooral als een instrument om het inzicht, wat vaak wel bestaat bij de beheerder, op een gestructureerde wijze vorm te geven en vergelijkbaar te maken. Welke geadviseerde maatregelen uiteindelijk genomen worden is natuurlijk een keuze van de beheerder op basis van prioriteiten en beschikbare resources.


```
Figuur 2 - Opbouw BOMOS2-meting
```


[IN SIDEBAR]**_Hoe is de BOMOS2-meting opgebouwd?_**

    Een situatieaspect (zoals de volwassenheid van een standaard) bepaalt welke normen relevant zijn. Niet elke norm is namelijk in elke situatie van toepassing. In het voorbeeld van Figuur 2 hiernaast zijn normen 1  en 4 niet van toepassing voor de standaard en worden ze ook niet getest (de normen zijn grijs weergeven, evenals de vragen die alleen op die normen betrekking hebben).

Norm 3 (groen) is wel getest en de vragen zijn overwegend positief beantwoord (te herkennen aan de ‘✓‘). Hierdoor zijn niet alle bijbehorende maatregels nodig. Norm 2 (rood) is ook getest maar omdat vraag 5 slechts gedeeltelijk positief wordt beantwoord, en 3 en 4 negatief (te herkennen aan de ‘X’) zijn alle bijbehorende maatregels aan te raden

[/IN SIDEBAR]

Op de website [link naar website,etc ] van de BOMOS2-meting staat de vragenlijst die is opgedeeld in verschillende categorieën, zoals levensfase, opbouw of organisatie, die betrekking hebben op de standaard.

De categorie _Fase _(hieronder verder uitgewerkt) bevat vragen rondom de creatie, introductie en implementatie van de standaard. Daarnaast worden vragen gesteld over de volwassenheid en doorontwikkeling van de standaard. In de categorie _Opbouw_ richt de meting zich op eventuele samenwerking met andere organisaties en de afhankelijkheden en samenstelling van de standaard. Het derde voorbeeld, de categorie _Organisatie,_ bevat vragen rondom de visie op de standaard en de organisatorische context. Er wordt dan onder andere gekeken of de standaard bijvoorbeeld een adoptiestrategie heeft of dat er best practices gebruikt worden.


### (levens)fase

Figuur 3: De levensfases van een standaard



In Figuur 3 zijn de verschillende levensfases te zien waarin een standaard zich kan bevinden. Het is het meest kenmerkende aspect en elke fase kent uiteenlopende normen waaraan moet worden voldaan. In de volgende paragrafen staan de normen en maatregelen centraal. Voor een uitgebreid overzicht over de fases zelf kunt u nog altijd het best het BOMOS2i boek bestuderen. In het hoofdstuk referenties vindt u meer informatie over dit onderwerp.

Doorgaans worden de volgende fases in het leven van een standaard onderscheiden:

* Creatie
* Introductie
* Implementatie
* Volwassen
* Uitfaseren


#### Fase: Creatie

Deze fase markeert het moment waarop een gemeenschap van belanghebbenden en geïnteresseerden de behoefte aan een standaard vaststelt en start met het opstellen van de standaard. Dit hoeft niet altijd te betekenen dat een standaard geheel ontbreekt. Ook in het geval dat een standaard met (kleine) afwijkende specificaties al bestaat, kan een gemeenschap tot de conclusie komen dat de behoefte aan een nieuwe standaard de inspanning rechtvaardigt. In deze fase is nog geen sprake van ingericht beheer maar hebben de meeste activiteiten vooral een projectmatig karakter. In deze fase is het bijvoorbeeld belangrijk na te denken over de besluitvormingsprocessen. Bij een modulair opgezette standaard kunnen onderdelen van de standaard al gereed zijn, terwijl andere onderdelen nog in de ontwikkelfase verkeren. Creatie heeft dan betrekking op de nieuw te ontwikkelen modules.

In deze eerste fase waarin een standaard zich bevindt is vooral afstemming van besluitvorming belangrijk. Er moet een goede business case zijn die het management, de geïnteresseerde gebruikers en ontwikkelaars kan overtuigen van het nut van de standaard. Ook moet er een duidelijk adoptiebeleid zijn. In grotere organisaties is het ook belangrijk dat de processen rondom de adoptie zijn verankerd in het proceslandschap. Dit is immers een goede manier om de adoptie ook via formele wegen af te dwingen.


#### Fase: Introductie

In deze fase wordt gekozen voor een specifieke standaard om in een behoefte te voorzien. Tijdens deze fase zullen veel wijzigingen aan de orde zijn. De inrichting van het beheer wordt belangrijk. De keuze kan bewust en expliciet worden gemaakt in besluitvorming om een standaard algemeen geldend te verklaren of door organische groei waarbij de adoptie geleidelijk plaatsvindt. Een voorbeeld van bewuste keuze is besluitvorming door de overheid om een standaard verplicht te stellen. Ook sectorafspraken of een besluit van het Forum Standaardisatie om een standaard op de ‘Pas toe of leg uit’-lijst te plaatsen, vallen hieronder.

Van organische adoptie is sprake als diverse (individuele) partijen besluiten een standaard te gaan toepassen. De inrichting voor beheer wordt belangrijk, net als de adoptie van de standaard bij de ‘early adopters’ van belang is. Uw activiteiten zullen hierop gericht moeten zijn.

In de introductiefase is het nog steeds belangrijk om een goed adoptieplan te hebben. Ook het uitdragen van het nut en de noodzaak van de standaard is relevant. Nieuw in deze fase is het monitoren van de adoptie en het publiceren van de standaard. Waar er tijdens de creatiefase misschien nog geen (concept)versie beschikbaar is, moet dit tijdens de introductie wel het geval zijn.


#### Fase: Implementatie

In deze fase kiezen gebruikers voor de implementatie van de standaard. In het beheer wordt ook rekening gehouden met het feit dat niet alle gebruikers beschikken over een volwaardig kennisniveau van de standaard. Beheer betekent in deze fase ook de ondersteuning en het informeren van de gebruikers. Marketingtermen als ‘early majority’ zijn in deze fase van toepassing. Uw activiteiten zijn gericht op meer professionele adoptie en professionalisatie van de open beheerprocessen, zodat bij opschaling van het gebruik alle partijen aangehaakt blijven en de processen transparant verlopen. Registraties van onder andere gebruikers, afnemers en experts worden steeds belangrijker

Tijdens de implementatie zijn er veel meer normen van toepassing. De standaard bevindt zich in een late bèta- of final-versie en een divers publiek gaat ermee aan de slag. Een business case om het nut van de standaard te verkopen is minder van belang, want de focus ligt meer op continue management en doorontwikkeling. Ook het beleid op pilots en initiatieplannen zijn niet meer leidende normen. Hiervoor in de plaats komen normen rond conformance- en validatiebeleid, samenhang en documentatie van interne processen en een formalisatie van community. Wat opvalt in deze fase is dat organisatorische normen veel belangrijker worden en dat deze fase andere competenties vraagt van zowel de standaard-beheerders als van de stakeholders.


#### Fase: Volwassen

In deze fase is de standaard algemeen geaccepteerd en geïmplementeerd. Het beheer is in deze fase volledig ingericht om de stabiliteit en kwaliteit van de standaard te waarborgen.

In de volwassen fase worden nog meer normen belangrijk, terwijl er geen normen minder van belang worden. Kwaliteitsmanagement en het volgen van de BOMOS-activiteiten zijn belangrijk, net als de relatie met andere (internationale) standaarden. Natuurlijk kan dit ook van belang zijn in eerdere fases, maar in de regel is dit voor een volwassen standaard altijd het geval.

#### Fase: Uitfaseren

In deze fase is de bestaande (versie van de) standaard aan het eind van zijn levenscyclus. Grote wijzigingen op de standaard zelf vinden niet meer plaats. In deze fase moeten alle betrokkenen op de hoogte worden gehouden van het tijdpad waarmee de standaard wordt uitgefaseerd en niet meer zal worden ondersteund. Daarbij horen onder meer migratieplannen.

Tijdens het uitfaseren van een standaard is het van belang dat de samenhang met verschillende producten goed wordt bewaakt. Het kan namelijk zo zijn dat de standaard een cruciale plaats inneemt in het architectuurlandschap van derden. Daarbij is ook het bewaken van de organisatiestructuur van belang aangezien het verwijderen van standaard kan zorgen voor verschuivende verantwoordelijkheden. Verder is het afbouwen van financieringen een aandachtspunt, net als het beheersen van verwachtingen.

## Het BOMOS Normenkader

In de inleiding heeft u kunnen lezen hoe de BOMOS2-meting werkt. In dit hoofdstuk gaan we hier verder op in, waarvoor eerst de totstandkoming van het conceptuele kader wordt besproken.

Centraal staan de normen. Deze zijn inhoudelijk getoetst aan de ‘best practices’ van BOMOS2i, dat de praktische aspecten rondom het BOMOS2 activiteitenmodel beschrijft. Deze lijst is opgesteld door naar condities te zoeken en die zo te beschrijven dat deze aan de hand van vragen getoetst kunnen worden. Vervolgens is elke norm voorzien van een aantal vragen om de mate van compliance te toetsen.

Om gespecialiseerd advies te geven zijn situatieaspecten gebruikt. Hierdoor worden alleen relevante normen bevraagd in de test.

Maatregelen zijn hoofdzakelijk afkomstig vanuit de bouwblokken van BOMOS2i. Door deze op enige punten te generaliseren en aan normen te koppelen, kan er een gericht advies worden gegeven.

Figuur 4: uitleg van elementen in het BOMOS normenkader

In bovenstaand figuur worden deze afhankelijkheden grafisch weergegeven. Met een vraag wordt een norm getoetst. Deze norm valt onder een BOMOS activiteit (zoals Architectuur of Documentatie) en is gebaseerd op een situatie aspect uit BOMOS2i. Tegelijkertijd is een maatregel vaak gebaseerd op de bouwblokken van BOMOS2i. Hieronder volgt een lijst met de normen en haar bijbehorende maatregelen, gecategoriseerd per BOMOS activiteit. Per activiteit is alleen de meest algemene norm opgenomen. Het kan voor komen dat de BOMOS2-meting een specifiekere norm kiest wanneer u de online vragenlijst doorloopt.

### Activiteit: Governance

Beleid opzetten en ontwikkelen over de eigen bestuurlijke organisatie (zoals de rechtsvorm) en het huishoudelijke reglement (de charter), maar ook te vormen allianties met andere organisaties. Het regelen van besluitvorming is hierbij cruciaal.

####
    **De governance, bestuurlijke organisatie en besluitvorming is ingericht**


#####
        **Het beheer van een open standaard wordt gedaan in een community bestaande uit meerdere organisaties. Om dit in goede banen te leiden is er beleid over de eigen bestuurlijke organisatie, het huishoudelijk reglement en allianties met andere organisaties vastgelegd. Daarin is met name ook de wijze van besluitvorming vastgelegd.**


#####
        **Leg het organisatiebeleid vast**


        Hierbij hoort het kiezen van een organisatievorm, het opstellen van een huishoudelijk reglement, het aangaan van allianties en het vaststellen van besluitvorming.


#####
        **Stel een huishoudelijk regelement op**


        Beschrijf wie waarover gaat. Geef verschillende overleggroepen expliciet verantwoordelijkheden en plichten en beschrijf dit in een huishoudelijk reglement. Beschrijf daarnaast de rol van opdrachtgevers, sponsors, zusterpartijen en andere externe eenheden.


### **Activiteit: Visie**

Inhoudelijke visie ontwikkelen over de richting van de ontwikkeling. De plek op de horizon op de lange termijn.


####
    **Er is een inhoudelijke visie opgesteld over de richting van de ontwikkeling.**


    Met een roadmap of ontwikkelingsplan kan een duidelijke ontwikkelstrategie worden beschreven. De uitwerking hiervan kan variëren van een lijst met ‘milestones’ tot een gedegen plan per sprint of fase van de ontwikkeling. Een goed ontwikkelplan beschrijft op z’n minst de doelen van de huidige fase.


#####
        **Stel een ontwikkelvisie op**


        Met de visie worden lange termijn doelen vastgesteld. Welk doel dient de standaard? Wat voor organisaties gaan hiervan gebruik maken? Deze visie is min of meer stabiel over meerdere jaren. De invulling kan veranderen naarmate de standaard professioneler wordt, maar de doelstellingen zullen niet heel anders zijn.


### **Activiteit: Financiën**

Een financieel model voor de lange termijn garandeert dat de opbrengsten in overeenstemming zijn met de behoeften.


####
    **Er is een financieel model dat lange termijn opbrengsten in lijn brengt met behoeften**


    Omdat een open standaard vaak wordt ontwikkeld vanuit een not-for-profit oogpunt, is het belangrijk de financiën over langere tijd realistisch in te schatten. Dit financieel model moet periodiek worden getoetst om zo aan de veranderende behoeften te voldoen.


#####
        **Stel een structureel financieel modelop**


        Er moet een structureel financieringsmodel zijn dat realistische garanties geeft dat er jaarlijks structureel voldoende budget is om op zijn minst de standaard te onderhouden. Een eenmalige subsidie voldoet hier dus zeker niet aan.


#####
        **Voer een behoefteanalyse uit**


        Breng in kaart wat voor financiële behoefte de standaard heeft. Houd hierbij ook rekening met de verwachtingen van stakeholders. Als er met een meerjarenbegroting wordt gerekend moet deze gebaseerd zijn op structurele inkomsten.


### **Activiteit: Community**

Community activiteiten zijn altijd belangrijk. Immers, zonder community, met daarin de juiste deelnemers, zal de standaard niet veel worden gebruikt.


####
    **De juiste stakeholders participeren in de community en de juiste samenstelling wordt bewaakt**


    Het is essentieel dat de juiste stakeholders participeren in de community, en dat er niet een onevenwichtige community ontstaat waar slechts een bepaald type stakeholder (bijv. leverancier) in de community actief participeert. Deze taak behelst het bewaken en bevorderen van een goede samenstelling van de community.


#####
        **Voer een Stakeholderanalyse uit**


        Voer een Stakeholder-analyse uit. Dit kan helpen om de verschillende rollen te identificeren.


#####
        **Bewaak de samenstelling van de community**


        Maak in samenspraak met de community een plan waarmee de diverse bij beheer betrokken gremia worden vormgegeven.


### **Activiteit: Adoptie en erkenning**

Het opstellen van een adoptiestrategie om ervoor te zorgen dat de markt de standaarden adopteert. Onderdeel van een adoptiestrategie kan zijn het nastreven van erkenning door externe ’statusverleners’ bijvoorbeeld de ‘pas toe of leg uit’ lijst, of om de standaard uit te brengen als NEN-document (NTA, NPR of norm).


####
    **Er is een strategie om adoptie van de standaard te verhogen, bijvoorbeeld door erkenning van externe statusverleners**


    Een adoptiestrategie is onmisbaar in de meeste levensfases van een standaard. Het is belangrijk om vanuit een doordachte strategie doelen te beschreven die breed worden gedragen binnen de diverse gremia. Een hogere adoptiegraat kan ook worden bereikt door de standaard onder te brengen bij een beheerinstantie, of door deze op een lijst te laten plaatsen, zoals de Pas Toe of Leg Uit lijst van Forum Standaardisatie.


#####
        **Stel een adoptiestrategie op**


        Formele status bijvoorbeeld bij NEN of bij Forum Standaardisatie Indienen voor ‘Pas Toe of Leg Uit‘-status is essentieel als de standaard van toepassing is in het overheidsdomein. Het is daarbij vooral zinvol wanneer de standaard redelijk volwassen is, zodat verplichte adoptie niet tot problemen leidt. Als indiener dient men rekening te houden met een significante investering (in tijd) om het proces te doorlopen. Daarnaast kan goede voorbereiding het afbreukrisico, en bijkomende frustraties voorkomen. Mede vanwege de significante investering is het ook verstandig om direct na te denken hoe het opname-moment publicitair is uit te buiten, en zoveel mogelijk positieve aandacht voor de standaard kan genereren.


#####
        **Beschrijf adoptiedoel(en)**


        Beschrijf doelen waarmee u de markt wilt verleiden tot adoptie. Bijvoorbeeld het behalen van formele erkenning of het aanbieden van een open API.


### **Activiteit: Rechtenbeleid**

Het voeren van beleid op het gebied van het intellectueel eigendom en copyright rondom de inhoudelijke producten van de community. Maar ook het toetredingsbeleid tot de community, en de rechten (en plichten) van de deelnemers in de community. Daarbij wordt mogelijk onderscheid gemaakt tussen de verschillende rollen die deelnemers in de community kunnen hebben, met andere rechten en plichten.


####
    **Er is beleid op intellectueel eigendom en de rechten en plichten van de community**


        Duidelijke afspraken over rechten en plichten van deelnemers in een community zijn essentieel voor het beheer van een open standaard. Deze worden vastgelegd in het rechtenbeleid rondom het beheer van de standaard.


#####
        **Stel rechtenbeleid (IP) op**


        Het rechtenbeleid is zeker voor open standaarden belangrijk. Hierin worden restricties op de rechten van onderliggende, of gebruikte standaarden beschreven. Zorg ervoor dat er geen gebruik wordt gemaakt van limiterende licentievormen die de adoptie van de standaard kunnen schaden, bijvoorbeeld door te stellen dat de standaard alleen onder tijdelijke (betaalde) licentie wordt vrijgegeven.


#####
        **Stel community beleid op**


        Met een community beleid wordt de samenhang en taken van de deelnemende partijen beschreven. Hierin wordt bijvoorbeeld vastgesteld welke gremia er zijn, maar ook voornemens rond de toetreding van bijvoorbeeld marktpartijen of andere belangrijke stakeholders. Ook wordt hier mogelijk onderscheid gemaakt tussen de verschillende rollen die deelnemers in de community kunnen hebben, met andere rechten en plichten.


### **Activiteit: Architectuur en roadmapping**

Roadmapping en het opzetten van architectuur zorgt voor een goed fundament. Hiermee wordt de visie aangevuld tot een werkbaar kader.


####
    **De samenhang van inhoudelijke producten is op hoofdlijnen getoetst en geformaliseerd in een roadmap**


    Het opzetten van een architectuur van de standaard richt zich op het uitzetten en toetsen van de inhoudelijke lijnen en het op hoofdlijnen bewaken van de samenhang tussen de inhoudelijke producten. Hier vallen soms ook producten van buiten het beheer onder, zoals aangrenzende standaarden zodat overlap wordt voorkomen. Bijzondere aandacht verdient de relatie met de internationale standaardisatie community. Met Roadmapping wordt bedoeld de inhoudelijke lijn uit te zetten; bijvoorbeeld het uitstippelen van de standaardisatieagenda voor de komende jaren. Ook het beleid voor versiebeheer is een belangrijk onderdeel van Roadmapping.


#####
    **Stel een architectuur van de standaard op**


        Alle afhankelijkheden met andere standaarden moeten expliciet benoemd zijn. De functionele afbakening dient expliciet beschreven te zijn. Daarnaast kunnen andere standaarden hergebruikt worden, of verder ingevuld worden, bijvoorbeeld voor lokalisatie. Deze nadere invulling wordt vaak een profiel genoemd.


#####
    **Stel een roadmap / standaardisatie agenda op**


        Een roadmap voor een aantal jaren is niet alleen een belangrijk instrument om (door)ontwikkeling en uitfasering van de verschillende versies van een standaard inzichtelijk te maken. De roadmap dient tevens als belangrijk houvast voor gebruikers van de standaard: wanneer investeer ik in welke versie van de standaard. Daarmee heeft een roadmap invloed op de kostenstructuur voor gebruikers van de standaard.


### **Activiteit: Kwaliteitsbeleid en benchmarken**

De activiteiten rond kwaliteitsbeleid en benchmarking vormen een belangrijke toets van huidige processen. Daarnaast vervult de benchmark-functie een rol rond het identificeren van verbeterpunten en toekomstige doelen.


####
    **Er is een intern kwaliteitsbeleid dat wordt vergeleken en getoetst aan andere organisaties**


    Belangrijk is om aandacht te hebben voor de kwaliteit van de standaarden door middel van een kwaliteitsbeleid. Dit kan resulteren in bijvoorbeeld het introduceren van een kwaliteitscheck voordat een standaard wordt gepubliceerd. Benchmarken is de activiteit waarin de eigen activiteiten worden gespiegeld aan vergelijkbare organisaties om mogelijke verbeteringen te identificeren. Het monitoren van het gebruik van de standaard kan hierin een belangrijk onderdeel zijn om te komen tot concrete verbeteringsmaatregelen.


#####
        **Richt kwaliteitscheck bij release in**


        Is er een procedure voordat een standaard wordt vrijgegeven? Met het risico van cyclus redeneren: Deze BOMOS2-meting kan een kwaliteitsprocedure zijn voor de beheerprocessen van de standaard. Op deze manier wordt de release van nieuwe speficificatiedocumenten volgens een volg- en herhaalbaar proces uitgevoerd.


#####
        **Bespreek verbeterplannen met vergelijkbare organisaties**


        Neem deel aan overkoepelende overleggen om zo best practices uit te werken. Voer daarnaast benchmarks uit zodat prestaties en resultaten van vergelijkbare projecten kunnen worden vergeleken.


### **Activiteit: Initiatie**

Identificatie van nieuwe ideeën (voor bijvoorbeeld een nieuwe specificatie en nieuwe werkgroep) en alle activiteiten die horen bij het succesvol optuigen daarvan (bijv. belangenanalyse, business case, agendering).


####
    **De activiteiten behorende bij het identificeren van nieuwe ideeën zijn opgetuigd**


    Zeker in de beginfases van een standaard moet de ontwikkeling een duidelijk doel dienen. Dit moet beschreven zijn in een business case, om zo expliciet te benoemen wat de impact van de standaard is. Ook moet de rol van stakeholders hierin beschreven worden, zodat verantwoordelijkheden en afhankelijkheden duidelijk zijn.


    Hoewel de kosten/baten niet altijd goed gekwantificeerd kunnen worden, is het belangrijk om dit zover mogelijk uit te werken, minimaal in kwalitatieve zin. Deze uitkomsten zijn vaak de input bij onderhandelingen over (structurele) financiering.


#####
        **Voer een belangenanalyse uit**


        Zorg ervoor dat u een goed beeld hebt van de belangen van alle stakeholders.


#####
        **Opstellen business case**


        Zeker in eerdere levensfases van een standaard moet de ontwikkeling een duidelijk doel dienen. Dit moet beschreven zijn in een business case, om zo expliciet te benoemen wat de impact van de standaard is. Ook moet de rol van stakeholders hierin beschreven worden, zodat verantwoordelijkheden en afhankelijkheden duidelijk zijn.


        Hoewel de kosten/baten niet altijd goed gekwalificeerd kan worden, is het belangrijk om dit zover mogelijk uit te werken. Een business case is vaak de input bij onderhandelingen over (structurele) financiering.


        Beschrijf de volgende zaken: Financiën (Kosten en baten). Organisatie (Benodigde mankracht en verplichtingen), Omgeving (Benodigde inzet vanuit markt, organisaties) en de huidige oplossingen. Afhankelijk van de situatie kunnen conventionele tools zoals een SWOT analyse worden gebruikt om een breed beeld te geven.


### **Activiteit: Wensen en eisen**

Opstellen van de wensen en eisen aan de te ontwikkelen en te beheren specificatie, ook wel bekend onder de naam Maintenance Requests (MRs).


####
    **Maintenance Requests (MRs) worden opgesteld bij wensen en eisen**


    Wanneer een wens of eis bekend wordt, moet deze volgens een vast format worden opgesteld in een Maintenance Request.


#####
        **Formaliseer het feedbackproces**


        Maak een expliciete omschrijving van het feedback proces zodat inhoudelijke wensen en opmerkingen bij de juiste personen aankomen. Reacties van experts dienen op een goede manier met de indiener en bredere community te worden gedeeld. Zorg ervoor dat dit proces alleen voor inhoudelijke (technische) issues wordt gebruikt.


### **Activiteit: Ontwikkeling**

De ontwikkeling van de standaard is voor veel beheerders de centrale activiteit. Het omhelst een breed scala aan werkzaamheden, vooral rond het uitwerken van conceptuele ideeën zodat deze later kunnen worden uitgewerkt tijdens de activiteit ‘Uitvoeren’.


####
    **Aanpassingen worden technologie onafhankelijk en op conceptueel niveau uitgewerkt**


    Op conceptueel niveau zijn de inhoudelijke uitwerking van oplossingen voor de ideeën, wensen en eisen opgesteld in voorafgaande fases. Deze oplossingen zijn zoveel mogelijk los van technologieën bedoeld voor nadere uitwerking in een (nieuwe versie van) de specificatie.


#####
        **Werk wijzigingen eerst conceptueel uit voor implementatie in de standaard**


        Het is van belang om ideeën eerst conceptueel te toetsen voordat deze worden geïmplementeerd. Vooral in eerdere levensfases is het verleidelijk om vernieuwingen direct door te voeren en als 'bèta' uit te brengen. Dit kan echter leiden tot onvoorziene problemen.


#####
        **Zorg voor technologisch onafhankelijke oplossingen**


        Beschrijf de architectuur van de standaard zodat de kaders en modules duidelijk te onderscheiden zijn. Bekijk nu welke onderdelen bij de standaard horen en welke daaraan gerelateerd zijn. Zo zal een semantische standaarden altijd gebruikt worden in combinatie met een database, koppelvlak, netwerk of andere technologie. Deze zijn echter geen onderdeel van de standaard zelf en zullen daarom zo uitwisselbaar mogelijk moeten zijn.


        Dit zorgt niet alleen voor een betere uitwisselbaarheid, maar komt ook de adoptie van de standaard ten goede aangezien deze eenvoudig voor nieuwe use-cases kan worden ingezet.


### **Activiteit: Uitvoeren**

De daadwerkelijke aanpassingen op basis van de conceptuele oplossingen doorvoeren in de specificatie en eventuele technische invulling.


####
    **Veranderingen in de specificatie worden vanuit conceptuele oplossingen uitgevoerd**


    Een aanpassing aan de standaard moet eerst als ontwerp worden uitgevoerd voordat deze wordt doorgevoerd. Bij volwassen standaarden moet dit ontwikkelproces zijn gewaarborgd.


#####
        **Ontkoppel incidenten van de ontwikkelagenda**


        Zorg ervoor dat klachten en incidenten niet de roadmap gaan sturen. Kleine veranderingen kunnen volgens de normale gang van zaken worden ingepland. Grote veranderingen kunnen waar nodig prioriteit krijgen, maar alleen na beoordeling van de sturende gremia.


### **Activiteit: Documentatie**

Verzorgen van passende neerslag van de resultaten van het primaire beheerproces. Niet alleen de beschikbaarheid van de specificaties, maar bijvoorbeeld ook de mogelijkheid bieden een historisch overzicht van verzoeken tot wijzigingen (maintenance requests) en de actuele status daarvan te verkrijgen.


####
    **Het primaire beheerproces wordt gedocumenteerd en is voor iedereen inzichtelijk**


    Door de uitkomsten van het beheerproces te beschrijven wordt dit proces getoetst, en dit maakt het verbeteren hiervan mogelijk. Om zowel de community te informeren over de ontwikkelingen rond de standaard als verantwoording daarover af te leggen is het belangrijk om wijzigingen open en goed doorzoekbaar te publiceren.


#####
        **Leg documentatie vast van het beheerproces**


        Documenteer niet alleen het beheerproces, maar ook het pad wat work packages doorlopen. Zodoende kunt u bottlenecks vinden en aanpakken.


#####
        **Maak werkdocumenten openbaar**


        Het is belangrijk om alle documenten waar geen expliciete vertrouwelijkheid op rust, openbaar aan te bieden. Op deze manier kan iedereen aan de standaard meewerken.


### **Activiteit: Opleiding**

Het bieden van opleidingsmogelijkheden aan verschillende gebruikersgroepen variërend van een informatiebijeenkomst tot aan een (online) cursus.


####
    **Er worden opleidingsmogelijkheden geboden aan verschillende gebruikersgroepen**


    Sommige standaarden vragen om extra kennis bij gebruikersgroepen. Wanneer de standaard bijvoorbeeld geïmplementeerd dient te worden in de applicaties van derden, dan zullen deze applicatieontwikkelaars ondersteuning moeten krijgen.


#####
        **Informeer en train stakeholders**


        Een opleiding gericht op stakeholders kan de adoptie bevorderen. Zeker eindgebruikers kunnen hier baat bij hebben aangezien die vaak niet zijn aangesloten bij communicatie rondom de standaard. Houdt er rekening mee dat de informatiebehoefte van deze stakeholdergroepen kan verschillen met die van de groepen die geïnteresseerd zijn in de ontwikkeling van de standaard. Een eindgebruiker zal doorgaans alleen geïnteresseerd zijn in de praktische toepassing.


### **Activiteit: Helpdesk**

Het bieden van ondersteuning aan verschillende gebruikersgroepen, bijvoorbeeld telefonisch of per e-mail volgens een service level agreement (bijvoorbeeld beantwoording van vragen binnen 24 uur). Een frequentlyasked-questions lijst opstellen en bijhouden kan ook een helpdeskactiviteit zijn.


####
    **Er is een helpdesk beschikbaar die binnen een vastgesteld aantal dagen issues oplost**


    Een helpdesk hoeft geen fulltime bemanning te hebben. Voor veel standaarden is het voldoende om een email adres te publiceren. Een FAQ kan ook een waardevolle bron van informatie zijn, en valt ook onder een helpdesk. Verder sluit een goede helpdesk SLA-contracten af met derden om zo een minimaal kwaliteitsniveau te garanderen, wat de markt de zekerheid biedt van professionele ondersteuning.


#####
        **Introduceer helpdesk (tool)**


        Ook de helpdesk van een standaard moet voldoen aan dienstverleningseisen. Wanneer deze maatregel goed is geïmplementeerd helpt dit niet alleen bij het afhandelen van vragen, maar zal de gehele communicatie goed verlopen. Een helpdesk hoeft niet uit bemande servicedesk te bestaan, maar kan ook vorm krijgen als een FAQ, hulp via email of een support forum.


#####
        **Stel servicecontracten op**


        Een Service Level Agreement wordt gebruikt om formele afspraken rond support te garanderen. Veel partijen zien dit als een betrouwbaar signaal dat de standaard een dermate volwassen stadium heeft bereikt, dat implementatie geen grote risico's met zich meebrengt.


### **Activiteit: Module-ontwikkeling**

(Stimuleren van) de ontwikkeling van breed te verspreiden softwaremodules die de standaard implementeren. Dit kan door het stimuleren van de markt om software te ontwikkelen, of, als de markt niet beweegt, zelf software te ontwikkelen en te verspreiden om de markt in beweging te krijgen.


####
    **Het verspreiden van softwaremodules die de standaard implementeren wordt aangemoedigd of zelf uitgevoerd**


    Een groot voordeel van een open standaard is dat het derde partijen vrij staat om modules en interfaces voor de standaard te ontwikkelen. Dit dient te worden gestimuleerd omdat het de adoptiegraad ten goede komt. Daarnaast kan de adoptie verder worden bespoedigd door het publiceren van een lijst met reeds gerealiseerde softwaremodules door derden. Een goed voorbeeld is de GEMMA Softwarecatalogus van VNG Realisatie, dat de adoptie van concepten in de gemeentelijke referentie architectuur meet.


#####
        **Stel een (technisch) adoptie beleid op**


        Maak een plan voor de daadwerkelijke, technische adoptie van de standaard. Zodoende kunt u de markt bewegen tot het maken van libraries en modules die de adoptie van de standaard stimuleren


#####
        **Ontwikkel modules en libraries**


        Mochten er geen derde partijen zijn die modules of libraries willen ontwikkelen, dan kunt u dat zelf doen. Stel hierbij de behoefte vast voordat u begint te ontwikkelen. Let hierbij altijd op de gunstige effecten m.b.t. adoptie. Een syntactische standaard kan bijvoorbeeld veel voordeel halen uit een validator, terwijl een koppelvlak gebaat is bij een set API's/libraries in de programmeertaal die in uw markt wordt gebruikt.


### **Activiteit: Pilot**

Proeven met de implementatie van de specificaties. Bij sommige standaardisatieorganisaties is het verplicht dat er één of meerdere pilots zijn geweest voordat de standaard officieel vrijgegeven wordt.


####
    **Er worden pilots (proeven met implementaties) uitgevoerd**


    Om te kijken of een standaard goed aansluit op de behoeften is het raadzaam om pilots uit te voeren.


#####
        **Beschrijf en pas pilots toe**


        Een pilot kan plaatvinden als een gesloten bèta release, of een uitrol in een beperkte omgeving (bijvoorbeeld bij een afdeling van een mee-ontwikkelende organisatie). Na uitvoering van elke pilot dient een gestandaardiseerd testrapport opgesteld te worden.


### **Activiteit: Validatie & Certificatie**

Het bieden van mogelijkheden om de correctheid van de implementaties te testen (validatie). Daaraan kan een officieel traject verbonden worden wat leidt tot certificatie van een organisatie of product. Ook verplicht stellen van het doorlopen van validatie en certificatietrajecten behoort tot de mogelijkheden. Module-ontwikkeling en Certificatie zijn riskante activiteiten, waarmee er actief ingegrepen wordt in de markt. De uitvoering daarvan dient zorgvuldig te gebeuren en zoveel mogelijk buiten de eigen organisatie.


####
    **Validaties en certificering toetsen de correctheid van implementaties**


    De implementatie van een standaard moet gevalideerd worden, en wanneer deze goed wordt bevonden kan er een mogelijkheid bestaan om een certificeringsproces te doorlopen.


    Validatie dient door een onafhankelijke partij te worden gedaan. Mocht dit niet haalbaar zijn dan kan dit gebeuren door een partij die statutair/reglementair is aangewezen voor deze taak.


#####
        **Bied een validatieservice aan**


        Het aanbieden van een validatieservice (via helpdesk, online omgeving) waarmee afnemers en gebruikers hun gebruik kunnen toetsen werkt adoptie bevorderend.


#####
        **Test implementaties**


        Test de (individuele) implementaties, bijvoorbeeld door een certificeringsprogramma op te stellen voor deelnemende leveranciers.


### **Activiteit: Promotie**

Het uitdragen van nut/noodzaak/voordeel van de standaard.


####
    **Het nut/noodzaak/voordeel van de standaard  wordt actief uitgedragen**


    Vooral in de introductiefase is het cruciaal om de nut en noodzaak van de standaard uit te dragen. Veel implementaties zijn op dat moment nog niet gerealiseerd en de standaard is nog niet breed bekend. Er zijn twee soorten partijen die elk een andere behoefte hebben rond deze norm.


    Sponsorende organisaties willen weten wat het project kan opleveren. Om deze noodzaak over te brengen is het belangrijk een meerjaren visie te hebben voor de organisatorische impact van de standaard.


#####
        **Draag voordelen van de standaard uit**


        Draag op elk niveau de voordelen van uw standaard uit. Weet wat de markt beweegt en welk probleem het oplost.


### **Activiteit: Publicatie**

Het vindbaar/kenbaar maken van de standaard en de actuele stand van zaken, bij voorkeur op Internet.


####
    **De standaard is goed vindbaar op internet**


    Een standaard moet een goed vindbare website hebben, die voor iedereen toegankelijk is.


#####
        **Zet een toegankelijke website op**


        Zorg ervoor dat u een goed toegankelijke website heeft, conform de Digitoegankelijk richtlijnen. Op deze site kunt u nieuws over de ontwikkeling, adoptie en doelen van de standaard delen. Het is ook aan te raden om de volle specificaties zonder obstakels aan te bieden. Verder moeten communicatielijnen duidelijk zijn, zowel voor vaste bezoekers als voor nieuw geïnteresseerde bezoekers.


### **Activiteit: Klachtenafhandeling**

Het garanderen van het serieus nemen van klachten door deze volgens een zorgvuldige procedure te behandelen. Klachten kunnen ook beschouwd worden als verbetersuggesties.


####
    **Klachten worden zorgvuldig behandeld en gebruikt in verbeteringstrajecten**


    Wanneer een klacht wordt ontvangen is het belangrijk om deze serieus te behandelen. Behandel een klacht altijd eerst op het niveau waarop deze zich manifesteert. Een klacht die technisch van aard is (bijvoorbeeld een klacht over een aanhoudende beperking in het semantisch model), moet als zodanig worden behandeld zonder het te escaleren.


    Als een klacht goed wordt ontvangen dan kan deze ook dienen om het beheer of de standaard te verbeteren. Zorg daarom dat de klachtenprocedure als van nature input is voor het changeproces


#####
        **Behandel klachten procesmatig**


        Iedere belanghebbende kan formeel bezwaar aantekenen tegen de gevolgde procedure. Daarnaast kan informeel een klacht ingediend worden over de gevolgde procedure.


#####
        **Integreer klachtenafhandeling in het changemanagementproces**


        Wanneer u uw klachtenprocessen laat aansluiten op uw lopende beheerproces, zorgt u ervoor dat u het beheerproces verbetert naar aanleiding van binnenkomende klachten. Daarnaast zorgt het voor een duidelijke en betrouwbare afhandeling.
